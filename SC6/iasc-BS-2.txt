iascaire bheag bhéal átha seannaigh

<p>cuid 2</p>

<p>
d'iarr sí ar dhomhnall a bheith ag siúl thart go mbeadh am
stada ann agus go dtiocfadh an máistir é féin anuas roimhe
sin go bhfeicfeadh sé cad é mar a chuaigh an obair chun
tosaigh.
</p>
<p>
“bhéarfaidh sé buíochas mór duit nuair a tchífidh sé go
bhfuil d'obair lae críochnaithe agat acht ná tabhair aird
air óir cuirfidh sé cruaidh go leor ort go fóill.”
</p>
<p>
tharla mar a dúirt an bhean óg. tháinig an máistir i dtráth
luí na gréine agus d'fhiafraigh sé de dhomhnall an raibh an
bóitheach cartaithe agus an leithphingin ar fáil.
</p>
<p>“tá” arsa domhnall agus shín sé chuige an leithphingin.
</p>
<p>
“maith thú” arsa an máistir “is tú an buachaill is fearr a
fuair mé le fada agus is dóiche liom go ndéanfaidh tú cúis.”
</p>
<p>
lá arna mhárach bhí domhnall ina shuí go luath, ach ba
luaithe ná sin a d'éirigh an máistir.
</p>
<p>“cad é m'obair inniu?” arsa domhnall.  </p>
<p>
“tá, maise,” arsa máistir “crann gloineach atá thíos ansin a
bhfuil nead ar a bharr agus ceithre ubh inti; caithfidh tú a
dhul suas go barr an chrainn agus na huibheacha a thabhairt
anuas gan aon cheann acu a bhriseadh.  má mhilleann tú nó má
scoilteann tú an crann agus mura raibh na huibheacha agat
domh bainfidh mé an ceann díot anocht.”
</p>
<p>
d'imigh domhnall ionsar an áit ina raibh an crann ach nuair
a thug sé iarraidh a dhul dá chomhair, thoisigh an crann a
bhriseadh agus a scoilteadh.  is iomaí iarraidh a thug sé
dreapaireacht a dhéanamh suas ar an chrann ach ní raibh gar
dó ann; bhriseadh cuid de na géagaibh leis i gcónaí agus
b'éigean dó stad fá dheireadh agus suí síos cráite go leor.
nuair a rinne sé scíste d'fhéach sé leis an nead a
chreachadh arís ach níor éirigh leis, agus bhí sé ag siúl
thart fán chrann, nuair a tháinig an bhean óg lena dhinnéar.
</p>
<p>
d'iarr sí air suí síos agus go bhféachfadh sise an dtiocfadh
léithe na huibheacha a fháil. i ndiaidh a dhinnéar thug sí
tuadh do dhomhnall agus dúirt leis go gcaithfeadh sé ceithre
ceathrúnacha a dhéanamh dhí agus a gcur thart fán chrann
agus go n-éireodh leis na huibheacha a thabhairt anuas.
</p>
<p>
“b'fhearr liom an ceann a chailleadh ná sin a dhéanamh” ar
seisean.
</p>
<p>
“chan fhuil gar á gcaint” arsa sise, “caithfidh tú an rud a
deirim leat a dhéanamh nó mura ndéanfair ní thig liomsa ná
leatsa na huibheacha a fháil agus bainfear an ceann díotsa
anocht agus ní thug mise chun an bhaile thú le do bhás a
tharraingt ort.  seo buidéal íocshláinte agus cuimil domh é
nuair a thiocfas tú anuas agus beidh mise chomh slán,
folláin agus a bhíos riamh.”
      </p>
<p>
<p>
gidh gur mór a chuaigh sé in aghaidh thola dhomhnaill a
leithéid sin de dhroch-bhaile a thabhairt uirthi, ghlac sé a
comhairle agus d'éirigh leis a dhul suas ar an chrann.
nuair a tháinig sé anuas chuimil sé an íocshláinte don mnaoi
óig agus sheas sí suas chomh maith agus a bhí riamh.

<p>
chuir sí cuntas ar na huibheacha agus ní bhfuair sí ann ach
triúr agus d'fhiosraigh sé de dhomhnall cad é a d'éirigh don
cheann eile nó ar bhris sé é. dúirt sé gur bhris.
</p>
<p>
rug sí ar an tua agus ghearr sí an ladhar bheag dí féin,
agus rinne sí ubh dhe.
</p>
<p>
“bí ag siúl thart go dtí an tráthnóna“ ar sí “agus tiocfaidh
m'athair chugat agus nuair a tchífidh sé go bhfuil na
huibheacha agat dó, bhéarfaidh sé buíochas mór duit ach bí
air d'fhaichill roimhe nó cuirfidh sé géar ort go fóill.”
</p>
<p>
tháinig an máistir agus thug domhnall na huibheacha dhó.
</p>
<p>
“is tú an buachaill is fearr a bhí agam riamh.” ar sé.
</p>
<p>
an tríú lá bhí an máistir ina shuí roimh dhomhnall, mar ba
ghnách, agus nuair a d'fhiafraigh sé, “cad é atá le déanamh
agam inniu”? thaispeáin an máistir ardán bán dó agus dúirt
leis go gcaithfeadh sé caisleán agus cúirt a dhéanamh ann le
bealaí móra agus ballaí, abhaill(úllghort) agus gárrdha a
mbeadh an uile chineál crann agus luibh iontu dár fhás riamh
i ngárrdha duine uasail “agus mura mbeidh sin déanta agat
roimh an oíche, bainfidh mise an ceann díot,” ar sé.
</p>
<p>
thug domhnall leis a chuid óirnéis agus thoisigh ar an ardán
bán agus d'oibrigh chomh cruaidh agus a tháinig leis, ach is
mó a bheadh scríobtha ag cearc i dtaobh claí lá gréine ná a
bhí glanta amach aige nuair a tháinig iníon a mháistir lena
dhinnéar chuige.
</p>
<p>
d'iarr sí air suí síos agus a dhinnéar a dhéanamh agus go
bhféachfadh sise cad é a thiocfadh léithe a dhéanamh.
</p>
<p>
tharraing sí ceirtlín de shnáth shíoda as a póca agus
thomhais sí thart fad agus leithead an chaisleáin léithe
agus ní luaithe a bhí sin déanta ná d'éirigh suas caisleán
breá álainn a bhí maith go leor ag rí éireann.
</p>
<p>
mar a gcéanna leis an abhaill agus leis an uile rud dár iarr
a hathair a bheith déanta.  Leag sí an snáithe síoda thart
air agus d'éirigh sé suas réidh, críochnaithe, ar dhóigh
nach raibh locht nó spíd le fáil orthu ag aon neach faoin
domhan.
</p>

