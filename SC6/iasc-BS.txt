Iascaire Bheag Bhéal Átha Seannaigh

<p>
Bhí sin ann mar is fadó ó shin a bhí iascaire
i mBéal Átha Seannaigh a raibh dhá mhac déag aige.
Tharla go dtáinig tuile mhór in Abhainn na hÉirne
fán am sin, a scoilt agus a réab agus a d'iompair
ar shiúl an chuid ba bhó den droichead a bhí trasna
ar an abhainn idir dhá cheann an bhaile.
</p>

<p>
Go gearr ina dhiaidh sin cuireadh amach go gcaithfí
droichead úr a dhéanamh, agus mar a bhí beirt de chuid
mhic an iascaire ina saoraibh cloiche, ghlac siad féin
agus a gcuid deartháireacha an droichead le déanamh. Ba
ghoirid ina dhiaidh sin gur thoisigh siad ar an obair,
ach an méid a chuireadh siad suas insan lá bhíodh sé ar
lár ar maidin.
</p>

<p>
Nuair a bhí seo ag dul ann tosaigh ar feadh tamaill agus
nach raibh sé ag éirí leo an droichead a chur suas, “mo
dhona agus mo dhúirne orm” arsa Domhnall, an fear ab óige
de na deartháireacha “go suí mise i rith na hoíche go
bhfeice mé cé atá ag leagan an droichid.”
</p>
<p>
Rinne sé sin agus anonn go maith san oíche cad é a chonaic
sé ach bean uasal, óg, álainn ag teacht agus ag toiseacht
a chaitheamh síos na gcloch den droichead. Labhair Domhnall
léithe agus d'fhiafraigh sé cad é an fáth a bhí aici an
droichead a leagan.
</p>
<p>
Dúirt sí leis nach ligfeadh sí an droichead a chríochnú go
brách mura dté seisean léithe a bhaile le haghaidh í a
phósadh. Chomhairligh sé a dhul léithe agus rinne sise
cleite dhí féin agus d'iarr ar Dhomhnall a leanstan. D'inis
sí dó go raibh searbhóntach de dhíth ar a hathair agus nuair
a rachadh siad chomh fada leis an chaisleán ar a bhás nó ar
a bheatha gan ligint air go bhfaca sé ise riamh.
</p>
<p>
Shiúladar leo go dtáinig nóin bheag agus deireadh an lae, go
raibh éanacha beaga na coilleadh craobhaí ag dul faoi
thortha, soireann suain, agus síor-chodlata. Ní fhacadar
teach mór i bhfad uathu nó teach beag i ndeas dóibh, ach
teach beag amháin fionn, fionnógach, donn, donnagach, gan
cleite isteach, ach an cleite beag amháin a bhí ag déanamh
dídeain agus foscadh don teach uilig. Tharraing siad air go
dian, deifreach agus chuaigh an cleite suas faoi urla an tí.
</p>
<p>
Bheannaigh Domhnall isteach agus chuir fear an tí céad míle
fáilte roimh Dhomhnall, mac Iascaire Bhig Bhéal Átha
Seannaigh. Bhí iontas ar an fhear óg cad é mar a fuair fear
an tí aithne airsean agus d'fhiosraigh sé fá dtaobh de.
</p>
Dúirt an fear leis, go raibh aithne aige air féin agus ar a
athair roimhe, agus go raibh fáilte aige an oíche a
chaitheamh ansin.  I ndiaidh bia agus dí a bheith thart,
chaith siad trian na hoíche le fiannaíocht, trian le
scéalaíocht agus trian le soireann suain agus síor-chodlata.

<p>
An lá arna mhárach tar éis a mbristhrosgadh d'fhág Domhnall
slán ag fear an tí agus nuair a d'éirigh sé amach chonaic sé
an cleite ag teacht anuas as urla an tí agus ag imeacht leis
agus lean Domhnall é. D'éirigh dhó an dara lá mar a  tharla
an chéad lá. An tríú lá le titim na hoíche chonaic sé teach
mór i bhfad uaidh agus tharraing air go dian deifreach agus
chuaigh isteach.
</p>
<p>
Ní raibh sé i bhfad go dtáinig fear uasal an tí agus
dh'fhiosraigh dhe cad é a thug ansin é.  Dúirt Domhnall go
raibh sé ag iarraidh aimsire agus go gcuala sé buachaill de
dhíth airsean.
</p>
<p>
”Tá maise” arsa an fear uasal “ach tá obair chruaidh romhat
má fhanann tú agamsa.”
</p>
<p>

“Is cuma liom” arsa Domhnall “le hobair chruaidh a bhí mé
cleachta sa bhaile ag m'athair.“
</p>
<p>
Ar mhaidin lá arna mhárach, más luath a d'éirigh Domhnall
bhí an máistir ina shuí roimhe.
</p>
<p>”Cad é atá agat domh le déanamh inniu?“</p>

<p>
“Tá maise” arsa an duine uasal,“bóitheach thíos ansin, a
raibh fiche cinn eallaigh ceangailte ann le seacht mbliana
agus nár cartadh i rith an ama. Chailleas leithphingin ann.
Bíodh an bóitheach cartaithe agat agus an leithphingin ar
fáil nuair a thiocfas an oíche nó mura raibh bainfidh mise
an ceann díot.“
</p>
<p>
D'imigh Domhnall agus thug sé iarraidh an bóitheach a
chartadh ach b'olc a d'éirigh leis óir ní raibh lán gábhail
dá gcaitheadh sé amach nach dtigeadh seacht gcinn isteach.
Bhí sé mar sin go dtáinig iníon an duine uasail lena
dhinnéar. Fán am sin bhí an aoileach suas go dtí an taobhán
mullaigh agus haonaireatha a fuair Domhnall áit ann acht é
brúite isteach leis an scraith agus é ag deoiríneacht
caointe.
</p>
<p>
Scairt an bhean óg anuas air agus dúirt leis a dhinnéar a
dhéanamh agus go bhféachfadh sí féin an dtiocfadh léithe
cúis níos fearr a dhéanamh. Bhain sí gabhail bheag as a póca
agus chaith sí dornán den aoileach thall agus abhus agus
thoisigh an chuid eile dhe ag dul amach ina dhiaidh go dtí
nach raibh dadamh de insa bhóitheach nuair a bhí Domhnall
réidh lena dhinnéar agus bhí an leithphingin ina bois.
</p>


