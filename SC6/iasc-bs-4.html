<!DOCTYPE html>
<html lang="ga">
<head>
<link rel="stylesheet" type="text/css" href="scl1.css">
<meta charset="utf-8" />
<title>Iascaire Beag Bhéal Átha Seannaigh</title>
</head>
<body>
	<div>
<h1>Iascaire Beag Bhéal Átha Seannaigh</h1>
<table>
<tr>
	<td>
<p><img src="teith.jpg"><br></p>
	</td>
	<td>
		<p>
<h4>An Treas Cuid</h4>
<p>
Ní raibh sé i bhfad go raibh na capaill ag breith suas leis
an mbromaistín mar bhí sé ag iompar cúlóg, agus bhí
scanradh ag teacht ar Dhomhnall go mbéarfaí orthu agus dúirt
sé lena chéile.
</p>
		</p>

	</td>
</tr>
</table>
</div>
<div id="overflow">
	<p>Cuid 4</p>



	<p>
	“Amharc” ar sise “i gcluais an bhromaigh.”
	</p>
	<p>
	“Tchím” ar seisean “an drithleog tineadh ann is deirge dá
	bhfaca súil aon duine riamh.”
	</p>
	<p>
	“Bain amach é agus caith ar do chúl é”  ar sise.
	</p>
	<p>
	Rinne sé sin agus le preabadh na súl d'éirigh tine suas as a
	bhí seacht míle ar fad agus seacht míle suas insan aer.
	</p>
	<p>
	Nuair a tháinig an bunadh a bhí ina ndiaidh ionsair b'éigean
	dóibh a dhul thart fá dtaobh de agus bhí an bromaistín fad
	mór chun tosaigh leis an mhoill a baineadh as an bhunadh a
	bhí ag tóraíocht air.
	</p>
	<p>
	Ina dhiaidh sin agus uile ba ghoirid go raibh na gearráin ag
	breith suas leis an bhromach agus nuair a bhí siad in aice
	leis d'iarr an bhean óg ar Dhomhnall féachaint i gcluais an
	bhromaigh.  D'inis sé dí go raibh an dealg ann ba ghéire dá
	bhfaca aon duine riamh.
	</p>
	<p>
	“Caith ar ár gcúl é” ar sise.
	</p>
	<p>
	Rinne sé sin agus le tiontú na boise d'fhás coill as a bhí
	seacht míle ar fhad agus seacht míle ar leithead agus a bhí
	chomh dlúth sin nach dtiocfadh le éan a dhul thríd. B'éigean
	do na tóraíonna a dhul tart fá dtaobh de ach ba ghoirid ina
	dhiaidh sin agus eile go raibh siad ag breith suas leis an
	bhromaistín.
	</p>
	<p>
	An tríú huair(an treas uair) d'iarr an bhean ar Dhomhnall
	amharc i gcluais an bhromaigh.  Dúirt sé go raibh an braon
	drúchta ann a ba lonnraí agus b'fhuaire dá bhfaca neach
	riamh.
	</p>
	<p>
	“Caith ar ár gcúl é” ar sise.
	</p>
	<p>
	Rinne sé sin agus i mbomaite tháinig loch uisce idir iad
	féin agus na daoine a bhí ina ndiaidh, a bhí seacht míle ar
	fhad agus seacht míle ar leithead, agus nuair a tháinig
	athair agus máthair na mná óige agus an bunadh a bhí leo,
	chomh fada leis, le méid na deifre agus na dibhfeirge a bhí
	orthu ní tháinig leo a mbeithígh a choinneáil isteach nó go
	deachaigh siad amach insan loch agus báitheadh iad.
	</p>
	<p>
	Shiúil an bheirt leo ina dhiaidh sin agus ní dhéarnadar
	stad nó fad cónaithe go dtáinig siad in aice le Béal Átha
	Seannaigh. Bhí an lá ag glanadh fán am sin agus chonaic
	Domhnall teach a athar agus ba léir leis nach raibh siad ina
	suí ann agus smaoinigh sé gur dhona an rud dó gan scéala a
	thabhairt dóibh go raibh sé ag teach chucu le bean uasal
	agus go mb'fhéidir nach raibh an teach réitithe suas mar ba
	chóir agus dúirt sé lena bhean go rachadh sé le scéala chucu
	go raibh sí ag teacht.
	</p>
	<p>
	“Má fhágann tú mise anseo” ar sise “is dóiche go ndéanfaidh
	tú dearmad díom agus go cinnte beidh sin mar sin má
	bheireann tú póg uait go dtige tú chugam ar ais.”
	</p>
	<p>
	“Ná bíodh eagla ort; ní baol domh,” arsa Domhnall, “b'olc an
	lá é ar a ndéanfainn dearmad díotsa i ndiaidh a mhéid a
	rinne tú domh.”
	</p>
	<p>
	Leis sin d'imigh sé agus níorbh fhada go dtáinig sé go tigh
	a athara(athar). Bhí lúcháir mhór roimhe, ar ndóighe, agus
	thug a mháthair iarraidh póg a thabhairt dó agus chuir sé
	iontas mór uirthi nuair nach ligfeadh sé dí. D'iarr sé
	uirthi an teach a scuabadh agus a ghlanadh suas. Sula raibh
	an scéal críochnaithe aige rug sé ar phéire bróg lena gcur
	air ach nuair a chrom sé síos leis na hiallacha a cheangal
	léim madadh beag suas agus thug sé póg dó.  Leis sin, rinne
	sé dearmad den uile rud a tharla dó ó d'fhág sé an baile.
	</p>
	<p>
	D'fhan an bhean uasal ag taobh tobair a bhí ag ceann an
	bhaile gur bhain sí súil de Dhomhnall a theacht ar ais agus
	ansin chuaigh sí suas ar chrann a bhí ag fás le taoibh an
	tobair.
	</p>
	<p>
	Níorbh fhada a bhí sí ansin go dtáinig cailleach na gcearc
	fá choinne uisce agus nuair a chrom sí síos ós cionn an an
	tobair chonaic sé scáile na mná uaisle a bhí thuas insan
	chrann, agus shíl sí gurb é a scáile féin a bhí ann.
	</p>
	<p>
	“Mo dhona agus mo dhuirne(dhothairne?) orm” ar sise “ dá
	mbeadh a fhios agam go raibh mé chomh dóighiúil agus atáim
	go n-imeoinn ón sclábhaí seanduine sin agam agus bhfaighinn
	fear úr óg.”
	</p>
	<p>
	Leis sin d'amharc sí suas agus chonaic sí an bhean uasal
	insan chrann.
	</p>
	<p>
	“B'fhuras domh aithne a bheith agam nach rabhas chomh
	dóighiúil agus a shíleas mé féin ar ball.”
	</p>
	<p>
	Chuir sí faisnéis ar an mnaoi óig cé hí féin nó cá háit arb
	as í agus fuair sí amach uaithi gur coigríoch a bhí inti
	agus thug sí léi abhaile í.
	</p>
	<p>
	Níorbh fhada a bhí sí ag cailleach na gcearc gur thoisigh sí
	ag déanamh cultacha do na mnáibh fán áit agus i measc
	nitheadh eile ghníodh sí birreid agus dhíoladh sí iad go dtí
	fá dheireadh nach raibh an bhean ab'fhiú áireamh thart
	timpeall nach bhfuair ceannbheart uaithi agus is é sin an
	chéad uair a thoisigh na mná ag caitheamh birreid.
	</p>
	<p>
	Ach ní birreid amháin a tháinig léi a dhéanamh.  Bhí sí
	an-achmur(handy) ag an uile chineál oibre.  Chaith sí bliain
	agus lá ag Cailleach na gcearc ag saothrú a beatha agus ag
	sásamh na mban go dtí nach raibh aon duine i bhfad agus i
	ngar nach gcuala iomrá sa chailín caillí na gcearc.
	</p>
	<p>
	Cad é a tharla san am seo ach go raibh Domhnall le pósadh ar
	bhean shaibhir mheasúil a bhí san áit?  Mar ba ghnách fuair
	an uile duine thart cuireadh chun na bainise, agus i measc
	na coda eile fuair cailín caillí na gcearc cuireadh.  Insan
	tseanaimsir ghnífí dinnéar na bainise sula bpósfaidh an
	lánúin agus i ndiaidh an dinnéir thaispeánadh gach duine
	cleas.
	</p>
	<p>
	Nuair a tháinig sé ar chrann chailín cailí na gcearc dúirt
	sí go raibh cleas beag aici agus dá mba é a dtoil go
	ndéanfadh sí é. D'fhreagair an uile dhuine gur mhaith
	leófa(leó) é a dh'fheicsint.
	</p>
	<p>
	Tharraing sí coileach agus cearc amach as a póca agus chuir
	ina seasamh ar an urlár iad. Bhain sí trí ghráinnín
	cruithneachta as a brollach agus chaith sí chucu iad.
	</p>
	<p>
	Thóg an coileach beirt acu agus d'fhág ceann amháin ag an
	chearc.
	</p>
	<p>
	“Mo dhona agus mo dhúirne ort” arsa an chearc “ní dhéanfá
	sin liomsa an lá a chuir m'athair thú a chartadh an
	bhóithigh agus leis an leithphingin a bhí caillte ann a
	dh'fháil agus nach raibh dul agat air gurbh éigean domhsa é
	a dhéanamh dhuit le do Sábháil ó m'athair a dúirt go
	mbainfeadh sé an ceann díot mura mbeadh sin déanta agat.”
	</p>
	<p>
	Chaith sí trí ghráinnín eile ar an urlár.  Shlog an coileach
	beirt agus d'fhág ceann amháin ag an chearc.
	</p>
	<p>
	“Mo dhona agus mo dhúirne ort“ arsa an chearc “ní dhéanfá
	sin liomsa an lá a chuir m'athair thú a chreachadh neide
	leis na ceithre huibhe inti agus b'éigean domhsa
	ceathrúnacha a fháil déanta dhíom féin sular éirigh leat na
	huibheacha a bhaint anuas.  Ina dhiaidh sin agus uile, bhris
	tú ceann de na huibheacha, agus b'éigean domhsa an ladhar
	bheag a ghearradh dhíom féin agus ubh a dhéanamh dhí agus má
	amharcann tú i mo choraibh, chífidh tú go bhfuil ladhar de
	dhíth ar mo chois chlé.”
	</p>
	<p>
	Chuir scéal na circe iontas ar ghach duine agus go háirithe
	ar Dhomhnall.  Níor labhair sé aon fhocal agus níor amharc
	sé thart ach ag smaoineamh agus ag meabhrú air féin agus fá
	dheireadh agus fá dhéanach tháinig an uile nídh dar tharla
	dhó isteach ina intinn agus ní luaithe a bhí sin mar sin, ná
	sheas sé suas agus d'inis don chuideachta uilig mar a
	d'éirigh dhó nuair a bhí sé as baile agus gurbh í seo an
	bhean óg a thug ar siúl é agus a bhí abhaile leis agus go
	dearn sé dearmad dí go dtí sin.
	</p>
	<p>
	Ní luaithe a chuala an bhean a bhí ag dul dá phósadh seo ná
	d'éirigh sí suas agus dúirt gur ag an chéad bhean a bhí an
	ceart a b'fhearr ar Dhomhnall, nach raibh caill déanta go
	fóill agus go rachadh sise abhaile.
	</p>
	<p>
	Rinneadh bainfheis úr a mhair naoi n-oíche agus naoi lá agus
	gurbh fhearr an lá deireanach ná an chéad lá.  Chuaigh
	siadsan an t-áth agus mise an clochán; báitheadh iadsan ach
	tháinig mise.
	</p>
	Críoch

</div>
<p>
	<p>
	<button onclick="goBack()">Siar</button>
	</p>
	<script>
	function goBack() {
	 window.history.back();
	}
	</script>
<ul>
  <li><a  href="iasc-bs-1.html">Iascaire BS Cuid 1</a></li>
  <li><a  href="iasc-BS-4.pdf">Bunleagan </a></li>
</ul>
<table>
	<tr><td ><img src="home.png"></img></td><td><a href="../index.html">Baile</a></td></tr>
</table>
</body>
</html>
