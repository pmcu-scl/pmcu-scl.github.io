Aodh Beag Ó Leortha.

Bhí bean ann aon uair amháin, agus níl anois,
agus is cuma cé acu bhí nó nach raibh.  Bhí mac
aici a raibh Aodh Beag Ó Leortha air.  Tháinig
sé isteach aon lá amháin chuige n-a mháthair.

“Faigh réidh cearc is bunnóg,” arsa' eisean;
“go rachaidh mé a dh'iarraidh iníne an rí.”

Dúirt a mháthair leis, “Ó, a mhic mhuirnigh, cad
é chuir sin in do cheann?  Nach muireofar thú, má
théid tú de chomhair tí an rí?  Chan fhaigheadh aon
duine iníon an rí ach an té bhainfeadh trí gháire aistí.”

Dúirt sé gan ghéilleadh dó sin go rachadh.  D'imigh Aodh Beag
Ó Leortha is thug sé sean-bheitheach bán leis.

Nuair a bhí sé i bhfogas do gheata an rí, chuaigh sé a
mharcaíocht ar an tsean-bheitheach.  Bheir greim
eireabaill air is chuir sé an beitheach ar ais chun
an gheata.  D'fhiosraigh fear an gheata dhe
cad é bhí a dhíth air.  Dúirt sé go raibh sé
ag dul a dh'iarraidh iníne an rí.  Bhí sí
thuas i mullach an tí bairr is rinne sí gáire
mór.

“Tá trian do do iníon bainte agam, a rí,” arsa Aodh Beag.

“Tá, le donas is le doghrainn daoi,” arsa an rí.

D'imigh Aodh Beag a bhaile.  Lá arna mhárach thug sé boc
gabhair leis.  Chuaigh sé a mharcaíocht ar an mboc.
Bheir sé greim dhá adhairc air.

D'fhiosraigh fear an gheata gá raibh sé ag dul.  Dúirt sé go raibh sé
ag dul a dh'iarraidh iníne an rí.  Bhí iníon
an rí i mullach an tí bairr is rinne sí
gáire mór eile.

“Tá dhá thrian do do iníon bainte agam, a rí.”

“Tá, le donas is le doghrainn daoi,” arsa an rí.

D'imigh Aodh Beag a bhaile.  Lár  arna mhárach thug sé cráin
mhuice leis.  Nuair a bhí sé ag an gheata, chuaigh sé a mharcaíocht
ar an chráin is bheir sé greim dhá chluais uirthi.

“Cad é tá a dhíth ort?” arsa fear an gheata.

“Tá mé ag dul a dh'iarraidh iníon an rí,” arsa Aodh Beag.

Bhí sí thuas i mullach an tí bairr is rinne
sí gaire mór eile.

“Anois, a rí, tá do iníon bainte agam.”

“Tá, le donas agus le doghrainn daoi,” arsa
an rí; “Chan fhaigheann tú anois í,” a deir an
rí, “go mbeara tú ceann an fhathaigh thall
atá san choill chugam.”

D'éirigh Aodh Beag ar maidin.  Charbh fhada
gur chas fathach mór air.

“A rógaire agus a chnéamhaire,” arsa' an fathach,
“cad é rug ag teacht de chomhair m'áite thú?
Is mór liom i ngreim thú, agus is beag liom
in dá ghreim thú; níl ach scubóg luaithreadh ar
bharr mo theangadh ionat.”

“Glór Dé os ceann do ghlóir, a bhodaigh
shalaigh,” arsa Aodh Beag.

“Cé acu is fhearr leat, coraíocht nó crua-chomhrac?” arsa' an fathach.

“Is fhearr liom coraíocht,” arsa Aodh Beag.

Bheir siad ar a chéile sna snadhmannaibh
crua coraíocht' go ndéanadh siad
creagán den mbogán, bogán den chreagán;
dhá dtiocfadh duine ó íochtar an domhain go
huachtar an domhain gur ag amharc ar an dís
seo thiocfadh.  Charbh fhada go dtug Aodh
Beag fáscadh dhó; chuir sé go dtí n-a ghlúine
istalamh é, an dara fáscadh go dtí bhásta
a bhrístí, an treas fáscadh go dtí úll a
scornaí.

“Fód gearr glas uaim os do cheann, a
bhodaigh shalaigh.”

“A Aoidh Bhig Uí Leortha mhuirnigh, ná déan
thusa sin; bheara mé a bhfuil amuigh
istigh agam duit, agus ná déan sin.”

“Is liom féin sin ó do lása amach,” arsa Aodh Beag,
ag caitheamh a chinn de, naoi n-iomaire, naoi n-eitrinn,
gan tuisleadh, gan tuirlingt.  Bhí an ceann ag teacht ar an
cholainn arís.  Bhuail sé barr-chos air.

“Charbh fhoráil duit,” arsa' an ceann, “dhá
bhfaighinn sé ar an cholainn arís, tusa ná
fir Éireann nach scoithfeadh é.”

“Bhí fhios agam féin sin,” arsa Aodh Beag.

Chaith sé an ceann trasna a ghualainne.  Bhí sé ag teacht a
bhaile go tigh an rí.  Chas fear ar an mbealach air, ceangailte
do chrann. Is é an t-ainm a bhí air an Crochaire Tarnochta.

“A Aoidh Bhig Uí Leortha mhuirnigh,” arsa 'n Crochaire Tarnochta,
“scaoil as seo mé.”

“Chan fhuil baint agam duit, is geabhfa mé láimh leat,” arsa Aodh Beag.

D'imigh Aodh Beag go tigh an rí.  Chaith sé an ceann chuig an rí.
Bhí an rí lán áthais go raibh fathach marbh.

Lá  arna mhárach d'imigh Aodh Beag chun na coilleadh is
chonaic sé fathach mór ag teacht.  Tháinig an fathach chuige.

“A rógaire agus a chnéamhaire, mharbh tú mo dheartháir inné.  Is mór liom i
ngreim thú agus is beag liom i ndá ghreim; níl ach scubóg luaithreadh
ar bharr mo theangadh ionat.”

“Glór Dé os ceann do ghlóir, a bhodaigh shalaigh; muirfidh mé thú
féin inniu.”

Bheir siad ar a chéile sna snadhmannaibh crua coraíochta
go ndéanadh siad creagán den mbogán, bogán den chreagán,
tobar fíoruisce i lár na cloiche glaise le
neart, teann agus dochar ar an mball sin; dá
dtiocfadh duine ó íochtar an domhain go
huachtar an domhain, gur ag amharc ar an
dís seo thiocfadh.

Leis sin thug Aodh Beag fáscadh dó agus chuir sé
go dtí n-a ghlúine istalamh é, an dara fáscadh go dtí bhásta a
bhrístí, an treas fáscadh go dtí úll a scornaí.

“Fód gearr glas uaim os do cheann, a
bhodaigh shalaigh.”

“A Aodh Bhig Uí Leortha mhuirnigh, ná déan
thusa sin; bheara mé a bhfuil amuigh agus istigh
agam duit.”

“Is liom féin sin ó do lása amach,” arsa
Aodh Beag, ag caitheamh a chinn de, naoi n-iomaire,
naoi n-eitrinn, gan tuisleadh, gan tuirlingt.

Bhí an ceann ag teacht ar an cholainn arís.  Bhuail
sé barr-chos air.

“Charbh fhoráil duit,” arsa' an ceann, “dá bhfaighinnse
ar an cholainn arís, tusa ná fir Éireann nach scoithfeadh é.”

Thug Aodh Beag an ceann leis trasna a ghualainne go raibh sé
san áit a raibh an Crochaire Tarnochta.

“A Aoidh Bhig Uí Leortha, scaoil as seo mé.”

“Chan fhuil baint agam duit, is geabhfa mé láimh leat.”

D'imigh leis go tigh an rí agus ceann an fhathaigh leis.
Bhí an rí lán áthais go raibh an dá fhathach marbh.
Thug sé isteach chun tí é, agus thug sé togha gach bídh
dó is rogha gach dí is fuair leaba dó.

Ar maidin d'éirigh Aodh Beag is chuaigh chun na coilleadh arís.
Chonaic sé fathach mór ag teacht.

“A rógaire agus a chnéamhaire,” arsa' an
fathach, “cad é bheir ag teacht fá mo chúirt,
fá mo chathair thú i ndiaidh mo bheirt deartháir a mharbhadh?
Is mór liom i ngreim thú, is beag liom i ndá ghreim thú, agus níl
ach scubóg luaithreadh ar bharr mo theangadh ionat.”

“Glór Dé os ceann do ghlóir,” arsa Aodh Beag, “b'fhéidir go muirfinn
thú féin inniu.”

Bheir siad ar a chéile sna snadhmannaibh crua coraíochta
go ndéanadh siad creagán den mbogán, bogán den chreagán,
is tobar fíoruisce i lár na cloiche glaise le neart, teann
is dochar ar an mball sin; dá dtiocfadh duine ó íochtar an
domhain go huachtar an domhain gur ag amharc ar an dís seo
thiocfadh.

Thug Aodh fáscadh dó is chuir sé go dtí n-a ghlúine
istalamh é, an dara fáscadh go dtí bhásta a bhrístí, an
treas fáscadh go dtí úll a scornaí.

“Fód gearr glas uaim os do cheann, a bhodaigh shalaigh.”

“A Aodh Bhig Uí Leortha, ná déan thusa sin; bheara mé a
bhfuil amuigh agus istigh agam duit.”

“Is liom féin sin ó do lása amach,” arsa Aodh Beag,
ag caitheamh a chinn de naoi n-iomaire, naoi n-eitrinn,
gan tuisleadh, gan tuirlingt.  Bhí an ceann ag teacht
ar an cholainn arís.  Bhuail sé barr-chos air.

“Charbh fhoráil duit;” arsa' an ceann; “dá bhfaighinnse
ar an cholainn arís, tusa ná fir Éireann nach scoithfeadh é.”

“Bhí fhios agam féin sin,” arsa Aodh Beag, ag caitheamh an
chinn trasna a ghualainne.

D'imigh leis go raibh sé ag Crochaire an
Tarnochta.

“A Aoidh Bhig Uí Leortha, scaoil as seo mé.”

Lig Aodh Beag an ceann síos ar an talamh,
scaoil sé an Crochaire Tarnochta.

Bheir an Crochaire Tarnochta ar Aodh Bheag, bhain
sé a chuid éadaigh de is chuir sé a chuid
éadaigh féin ar Aodh Bheag.  Cheangail sé
Aodh Beag den chrann.  Thug sé ceann an
fhathaigh leis go tigh an rí.

Bhí an rí lán áthais go raibh na fathaigh marbh.
Shíl sé gurb é Aodh Beag a bhí aige.  Bhí oíche
spóirt is ceoil acu eadra sin is maidin.

Thug an Crochaire Tarnochta iníon an rí leis.
Ar maidin, nuair a d'éirigh an rí, bhí a iníon
ar siúl.  Chuala sé gurb é an Crochaire Tarnochta
thug a iníon leis.

Chuir sé fir amach a chuartú Aodha Bhig.
Fuair siad ceangailte den chrann é.  Scaoil siad é.
Thug siad a bhaile go tigh an rí é.

Bhí an rí dócrach buartha gur tugadh an bhean ar siúl.

“Bheara mé áit na bhfathach duit,” arsa' eisean le hAodh
Beag, “ach fanacht agam.”

“Chan fhanaim,” arsa Aodh, “go rachaidh mé a chuartú mo mhná.”

Fuair sé réidh an chearc agus an bhonnóg.  D'imigh sé leis
gur chas abhainn air.  Chuaigh sé a ní a chos.  Chonaic sé breac mór
san abhainn.  Dúirt sé leis an bhreac,

“Is maith agam thú le haghaidh mo bhonnóige.”

“A Aodh Bhig Uí Leortha mhuirnigh, ná déan thusa sin, agus níl
aon chrua-chás dá mbeidh tú ann nach gcuideoidh mé leat.”

D'imigh leis gur chas cú bheag ghearr ghlas ar thaoibh sléibhe air.
Chuaigh sé ag ithe greim.  D'iarr sé ar an chú cuidiú leis.

Dúirt an chú, “Chan fhiú duit mo leithidse i bhfad a bheith
ar aon iúl leat.”

Chaith sé a sháith den arán chuig an chú.

“Níl aon chrua-chás,” arsa' an chú, “dá mbeidh tú
choíche ann nach gcuideoidh mé leat.”

D'imigh Aodh Beag leis.  Char stad sé go raibh sé
aige tigh an Chrochaire Tarnochta.  Chonaic iníon
an rí ag teacht é.

“Céad míle fáilte dhuit, a Aodh;” a deir sí,
“shíl mé nach bhfeicinn a choíche thú.  Níl fhios
agam cad é dhéanfas mé leat.  Nuair a thiocfas
an fathach seo a bhaile, muirfidh sé thú.”

Bhí lá spóirt acu go raibh an tráth moille
ag teacht.  Chuir sí Aodh Bheag i bhfolach.

Tháinig an Crochaire Tarnochta isteach,
sean-bheitheach leis trasna a ghualainne.
Tharraing thríd an tine is thríd an luaithrí
é is thríd na fiacla fada fuara is d'fhág
thuas é ar aon ghreim amháin.

“Frú, frá, féasóg, mothaím boladh an Éireannaigh
bhréagaigh bhradaigh ag teacht fá mo chúirt is
fá mo chathair anocht.”

A rúin agus a ghrádh agus a mhic is fearr ná an
t-athair, bhí mise i mullach an tí bairr; bhí
éanlaith beaga na hÉireann ag luí orm.”

“Ó, b'fhéidir sin, b'fhéidir sin,” arsa eisean.

Chuaigh siad a luí.

“Anois;” arsa iníon an rí, “dá bhfaighfeá
thusa bás, cad é dhéanainnse 'sa tír strainseartha
so?”

“Ó! hó!” arsa eisean, “chan fhaghaimse bás a choíche;
chan ionam féin atá m'anam.”

“Ó! is cá bhfuil sé?” arsa iníon an rí.

“Tá sé san mbáinseoig ghlas tá os coinne an dorais.”

D'imigh leis ar maidin.  D'éirigh iníon an rí is
fuair sí rósaí is pamhsiní agus gach aon seort dá
raibh deas is chuir sí thart ar an mbáinseoig é.

Ag teacht a bhaile don Chrochaire Tarnochta, bhí fia
mór trasna a ghualainne leis.  Tharraing thríd an tine
is thríd an luaithrí é is thríd na fiacla fada fuara
is d'fhág thuas ar aon ghreim amháin é.

“Frú, frá, féasóg, mothaím boladh an Éireannaigh bhréagaigh
bhradaigh ag teacht fá mo chúirt is fá mo chathair anocht.”

“A rúin agus a ghrádh, nach mbeidh sin ann, fad is bheas mise ann?”

“Tá agus thuilleadh ann,” a deir sé.

“Ó, bhí mise i mullach an tí bairr, agus bhí éanlaith beaga na hÉireann
ag luí orm.”

“B'fhéidir sin, b'fhéidir sin,” arsa' eisean.

Chuaigh sé amach.

“Cad é an scéal don mbáinseoig a bheith lán rósaí is pamhsiní?”

“Nár dhúirt tú,” arsa iníon an rí, “gur sin an áit i raibh d'anam?
Ba mhaith liom a bheith muirneach ar an áit i raibh d'anam.”

“Óch! Ó!” a deir sé, “dá mbeadh fhios agat cá bhfuil m'anam,
is cosúil go mbeifeá muirneach air?”

“Bheinn, bheinn,” a deir sí, “muirneach air.”

“Tá crann thíos ansin ar bhruach na farraige is
tá tonóg istigh sa chrann agus tá ubh i dtóin na
tonóige agus istigh san ubh atá m'anam, agus chan
fhaghaimse bás a choíche go dtí go dtiocfadh
Aodh Beag Ó Leortha atá i nÉirinn agus go ngearrfaidh
sé an crann leis an tuaigh bhriste bhearnach tá faoin
leaba, agus sin rud nach dtig a choíche.”

Ar maidin lá  arna mhárach, nuair a d'imigh an
Crochaire Tarnochta, d'imigh Aodh Beag is
fuair sé an tua.  Thoisigh a ghearradh an chrainn.
Nuair a bhí an crann i bhfogas do bheith gearrtha,
léim tonóg amach as san fharraige.

“A chú bheag ghearr ghlas a chas orm sa tsliabh,
rith is gabh an tonóg damh.”

Rith an chú is ghabh sé an tonóg dó.  Thit an ubh
as tóin na tonóige.

“Ó, a bhric mhuirnigh chas orm, faigh an ubh damh.”

Rith an breac is fuair sé an ubh dó.  Bhí
an Crochaire Tarnochta ag teacht, lán samhláis.

Bheir Aodh Beag ar an ubh agus bhuail i gclár an
éadain é.  Thit sé marbh.  D'imigh Aodh Beag is
bhain sé an ceann de.

Chruinnigh siad a raibh a shaibhreas amuigh
agus istigh aige.  Tháinig a bhaile go tigh an
rí.

Bhí an rí lán-lúcháireach fá Aodh Bheag is fána
iníon a theacht a bhaile.  Bhí bainis lae is
bliana acu, an lá deireanach chomh maith leis
an chead lá.  Sin mo scéalsa agus brobh in do
bhéalsa agus ceapaire fada buí in mo bhéalsa.

