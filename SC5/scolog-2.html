<!DOCTYPE html>
<html lang="ga">
<head>
<link rel="stylesheet" type="text/css" href="scl1.css">
<meta charset="utf-8" />
<title><Eachtra ar an Scolóig agus ar an nGruagach Ruadh</title>
</head>
<body>
	<div>
<h1>Eachtra ar an Scolóig agus ar an nGruagach Ruadh </h1>



	<p><img src="dreadful-monster.jpg"><br></p>
	<p>
	D'fhan an Scológ san riocht sin i
	ngar d'uair an chloig, acht ar mhúscladh dhó,
	tháinig sé chuige féin arís ón gcriothnú
	uafásach bhí ina chroí le scanradh roimh
	an mbreith ábhal a d'fhógair an Gruagach
	Ruadh do chur mar leatrom air.
	</p>

</div>
<div id="overflow">

	<h3>Cuid 2</h3>
	<h4>Ar leanúint</h4>

<p>
	“Ní dhéanfadsa aon dochair duit,” ar an
	Gruagach Ruadh, ar a raibh féachaint gruama.
	“Preab i do shuí go 'neosfad duit na
	geasa chuirfidh mé ort.
	</p>

	<p>
	D'éirigh an Scológ ina sheasamh, agus dúirt,
	“Más áil leat é, inis dom cad iad féin ó nach
	bhfuil dul uatha agam.”
	</p>

	<p>
	“Is fíor,” ar an Gruagach, “go gcaithfidh tú
	stríocadh dom reachtsa anois; agus ná bíodh aon
	mhearú ná mearchuimhne ort gurb iad
	seo m'orduithe — fios a dh' fháil dom cé
	ghoid an long óir, cé mharbh an t-Athach
	Ó Dubhda, agus an claíomh solais atá ag
	an nGaiscíoch san Domhan tSoir
	do bheith agat romham air an láthaireach seo lá
	agus bliain ó inniu. Slán leat. Is
	iomaí bóthar cam agus díreach romhat.
	</p>
	<p>
	Is le croí duairc a chuaigh an Scológ
	a bhaile. D'aithin a bhean, gan mhoill, go raibh
	brón éigin ag goilliúint ar, agus bhí
	amhras láidir aici gurb é gangaideacht an
	Gruagaigh Ruaidh do thug fá ndeara dhó gan
	bheith níos misniúla. Do cheistigh sí é
	ar an modh inar chaith sé a aimsir ó d'fhág sé
	an teach, nó cad d'éirigh dhó go raibh sé
	chomh meata sin. Ba fhiosach dó a bhean
	bheith ceann-radharcach go leor, agus nach
	mbeadh aon mhaitheas dó an fhírinne shéanadh
	uirthi. Do luaigh sé dhi cad do thit amach
	idir é féin agus an Gruagach Ruadh.
	</p>
	<p>“Is é so,” ar sé, “fáth mo chráiteachta.”</p>

	<p>
	“Dá nglacfá mo comhairlese,” ar sí, “ní
	bheadh a leithéid sin de scéal le insint
	agat, óir is maith do bhí fios agam gur beag
	an fáltas a gheofá ar an nGruagach
	Ruadh, agus nach raibh de ghnó ar siúl
	aige ó thosach go deireadh acht ag cur a líontán
	ar innill fá do chomhar. Is eolach damsa
	slí ar a bhféadfadh tú teacht saor óna
	gheasaibh, acht is riachtanach duit bheith
	muiníneach asat féin agus do dhícheall do
	dhéanamh go bríomhar.”
	</p>
	<p>
	Ansin do mhínigh sí dhó, na cúrsaí tréna gcaithfeadh
	sé gabháil, agus ina dhiaidh sin chuir sí 'n a
	chodladh é le ceol sí.
	</p>
	<p>
	An lá ar na mhárach, le foscailt an lae,
	bhí bean na Scolóige go dúthrachtach ag
	fáil lón ullamh dá fear fá chomhar an
	bhóthar. Chuaigh sí amach ar an bhfaiche, thóg
	snáth fada as a póca, do lig leis an
	ngaoith é, agus ghlaoigh go hard uair nó
	dhó.
	</p>
	<p>
	Ba ghearr go dtáinig chuici each
	caol donn ar a raibh srian agus diallait.
	D'fhan an Scológ ar a shocracht go foighdeach
	ag súil lena himeacht.
	</p>
	<p>
	“Is mithid duit bheith ar siúl;” ar a bhean, “mo
	bheannacht leat; go n-éirí d'aistear leat;
	agus go dtigir ar ais slán.”
	</p>
	<p>
	Do léim an Scológ ar mhuin an chapaill, thug póg
	dá mhnaoi; lena línn sin thit fras deor óna shúilibh,
	agus scaoil sé chum an bhóthair. Do rith an t-each
	chomh luath leis an ngaoith, agus ní fheadar an
	Scológ an soir seacha siar do bhí sé ag dul go
	dtáinig sé go bruach na farraige; acht níor chuir
	sin aon chosc leis, mar d'eitil an capall thar
	thonntaibh na mara chomh luafar is do
	scinnfeadh fiolar ar thaoibh cnoic, agus
	ba ghairid go raibh an Scológ a bhfad ó
	radharc chuain agus chalaidh.
	</p>
	<p>
	Lean sé den choisíocht sin go rug an tráthnóna
	déanach air, agus an ghrian ag dul fá. Um
	an am sin chonaic an Scológ talamh agus
	chuaigh sé i dtír, acht ar a shon sin níor
	scoir an t-each ón deithneas a bhí aige dá
	dhéanamh nó go ráinig sé machaire fairsing ag
	bun caisleáin mhóir, leathain, úr-aolta, agus
	chrom sé ar sheitrigh.
	</p>
	<p>
	Ba gheall le comhartha é so do mhuintir an chaisleáin,
	óir fosgladh na doirse agus tháinig fána dhéin
	buíon seirbhíseach do threoraigh é go
	halla na cúirte.
	</p>
	<p>
	Dob é Rí na tíre a bhí ina chónaí san tigh mór,
	agus chuir sé céad míle fáilte roimh an Scológ.
	D'iniseadar dó gurb iad féin athair agus máthair
	a chéile.  Tugadh bia agus deoch oiriúnach
	chuige agus d'ith agus d'ól sé a dhóthain.
	Chuireadar tuairisc i dtaobh a n-iníne,
	agus conas ba mhaith leithe maireachtain
	in Éirinn.
	</p>
	<p>
	“Is geal leis an bhfiach dubh a ghearrcach, agus
	is ionúin le m'iníonsa a máthar,” ar an bhanríon
	ar fheicsint fáinne óir do lig an Scológ titim
	isteach i ngloine as a raibh sé ag ól.
	</p>
	<p>
	“Tá fios agam nach dtabharfadh sí an taisce so
	dhuit mura mbeadh go bhfuil cion mór
	aici ort.”
	</p>
	<p>
	Níor cheil an Scológ aon chuid dá theagmhais orthu,
	agus do chríochnaigh le rá, “is ar bhur stiúradhsa
	amháin tá mo bheatha nó mo bhás ina sheasamh.”
	</p>
	<p>
	Chuaigh sé a chodladh, óir bhí tuirse air i
	ndiaidh a thaistil fada, agus do chodail sé
	go socair, sámh, go rug solas geal an lae
	air. Do nocht an Righ don Scolóig ar
	maidin tásc fírinneach na gceisteanna bhí ag
	teastáil uaidh le réiteach chum an Gruagach
	do shásamh.
	</p>
	<p>
	“Ní foláir dom insint duit,” ar an Rí,
	gur deartháireacha sinne ár dtriúr — an
	Gruagach Ruadh, an Gaiscíoch Óg, agus mé
	féin; agus gídh b'é an Gruagach Ruadh an
	té ab óige dhínn, bhí sé gusmhar, glic.
	Shantaigh sé le haimsir fhada an claíomh
	solais atá ag an nGaiscíoch Óg, ach do bhí
	fios aige nach bhféadfadh sé é fháil gan
	mo chúnamhsa. Is beag an fhonn bhí ormsa aon
	éagóir a dhéanamh ar mo dheartháir, óir níor
	rinne an fear grámhar díobháil ar bith riamh
	domhsa, agus is iomaí céim guis-bheartach
	a chuir sé dhe ar feadh a shaoil.
	</p>
	<p>
	“Theagmhaigh an Gruagach Ruadh ortsa, d'imir
	sé d'imir sé díslí leat, le muinín tréna chlaon
	choiribh go mb'fhéidir leis a dhúil a dhúil a
	dh'agairt ar an nGaiscíoch Óg, agus chum na críche
	céanna, d'fhuadaigh sé ár n-iníon uainn-ne.
	</p>
	<p>
	“Tá an Gaiscíoch ag ina chónaí i nDún láidir
	dhá mhíle as seo, ag a bhfuil ballaí nó múrtha
	arda dá thimpeallú, agus leath istigh díobh bíonn
	dragúin fiacal fada ag faire, agus is uafásach an
	ní fearg a chur orthu. Má bheirid siad ort
	íosfaidh siad i do bheatha thú, ach más féidir
	leat teacht saor an chéad lá agus an dara lá,
	níl baol ort as sin amach.
	</p>
	<p>
	“Is ionad tearmainn é seo atá ag an Ghaiscíoch
	Óg, agus ní lamhfadh aon duine dul in aice an
	tí nach bhfuil aithneadúil do na dragúinibh.
	Éirigh ar dhroim an chapaill riabhaigh taispeánfar
	duit, agus bhéarfadh sé thar an ngeata thú. Ná
	bíodh aon teannta ort i dtaobh a bhfeicfidh tú, ach
	abair i nguth ard go dteastaíonn an claíomh solais
	uait, agus cé mharbh an tAthach Ó Dubhda.
	An mhoill is lú nach déin ina dhiaidh sin,
	ach iompaigh ar do chúl, agus brostaigh leis
	an mhéid deithnis a fhéadfaidh tú thar n-ais.”
	</p>
	<p>
	Fá cheann beagáin laetheadh eile, ar theacht
	don am ceapaithe, do ghluais an Scológ, go
	misniúil gur tháinig sé go himeall na
	bhfallaí do bhí timpeall an Dúin; chroith an
	capall a cheann, agus thug go fonnmhar túslóg
	tharstu isteach. Dúirt an Scológ go borb teann
	an claíomh solais do thabhairt chuige amach,
	agus insint dó cé ghoid an long óir agus cé
	a mharbh an tAthach Ó Dubhda.  Chuir na dragúin
	scread fíochmhar astu, agus gídh gur thugadar
	iarracht builiúil ar é a shlogadh, chas sé thar
	n-ais, do ghríosaigh a chapall dáiríribh, agus
	chuaigh d'aon léim amháin ós cionn an bhalla ar
	an taoibh eile, ach briseadh dhá chois an chapaill.
	D'imigh an Scológ roimhe agus bhí sé ag caisleán
	athar a chéile le titim na hoíche, gan leonadh
	ná gortú, lán d'áthas.  Ba lúcháireach a bhíodar go
	léir fá thráthúlacht na slí inar rinne sé a ghnó.
	</p>

	<p>
	Thriall sé ar Dhún an Ghaiscígh ag an dara
	lá, agus ní luaithe bhí sé ar taoibh istigh don
	fháil ná lig na dragúin béicí gráiniúla a ba
	mheasa go mór ná aon ní do chualaidh sé
	riamh roimhe sin, acht tháinig leis, ar greim
	an anma, teitheadh go cúirt muintir a chéile.
	</p>
	<p>
	“Beidh na dragúin uile 'n a gcodladh i
	inniu” ar an Righ leis an Scolóig ar mhaidin
	an treas lae, “oir táid siad tnáite
	ó bheith ag faire de ló agus d'oíche an dá
	lá chuaigh thart, agus ní mhoitheoidh siad thú
	ag dul isteach. Déan ceann ar d'aghaidh ar
	an nDún, agus gheobhair gach ní atá d'easpa ort.”
	</p>
	<p>
	Lean sé comhairle athar a chéile, agus níor cuireadh
	aon toirmeasc ar. Bhí suan trom ar na ndragúinibh,
	agus gídh gur shatail sé ar chois cín díobh, tré
	thionóisc, níor chuir an t-ainmhí cor de.
	</p>



</div>
<p>
	<p>
	<button onclick="goBack()">Siar</button>
	</p>
	<script>
	function goBack() {
	 window.history.back();
	}
	</script>
<ul>
  <li><a  href="scolog-3.html">Scológ Cuid 3</a></li>
  <li><a  href="scolog-2.pdf">Bunleagan </a></li>
</ul>
<table>
	<tr><td ><img src="home.png"></img></td><td><a href="../index.html">Baile</a></td></tr>
</table>
</body>


</html>
