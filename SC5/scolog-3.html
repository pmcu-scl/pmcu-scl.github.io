<!DOCTYPE html>
<html lang="ga">
<head>
<link rel="stylesheet" type="text/css" href="scl1.css">
<meta charset="utf-8" />
<title><Eachtra ar an Scolóig agus ar an nGruagach Ruadh</title>
</head>
<body>
	<div>
<h1>Eachtra ar an Scolóig agus ar an nGruagach Ruadh </h1>
<table><tr>

<td>
<p><img src="wolf-mastiff-2.jpg"><br></p>
</td>
<td>
	<h3>Cuid 3</h3>
	<h4>Ar leanúint</h4>
<p>
Do dhruid sé níos goire don chaisleán,
agus air fheicsint dorais fairsing dea-dhéanta
air dian-leatha, chuaigh sé isteach san alla. Shíl
sé nach raibh sé riamh ina leithéid d'áit le háilleacht
agus dea-riaracht, acht ní fhaca sé aon duine ann.
Do mhachnaigh sé leis féin air feadh tamaill
gearr cad dob fhearr dó a dhéanamh.</p>
<p> I bhféachaint
dar thug sé thairis, chonaic sé staighreadha leathana
in aice leis agus do ghluais sé roimhe suas. Air
theacht dó don chéad urlar, chuala sé comhrá i gceann
de na seomraibh. Do bhuail sé ag an doras, agus d'iarr
cead dul isteach.
</p>
</td>
</tr>
</table>
</div>
<div id="overflow">
<p>
“Gheobhair sin, agus fáilte,” ar fear a d'fhoscail an
doras, “ó bhí sé de chumas ionat na daingneacha
dlúth a bhí dar gcosaint do mhilleadh le díoltas,
óir do mheasamar go rabhadar buanseasmhach in aghaidh
gach tóir do thiocfadh orainn. Suigh síos agus inis
dom cér díobh thú, agus cad do chuir i do
cheann sinne do ghéarleanúint?”
</p>
<p>“Is fad' ó bhaile tháinig mé chugaibh,” ar an Scológ.</p>
<p>
“Is mairg damhsa gurb eadh,” ar an duine
uasal, “acht air son crógachta dó ghníomharthadh,
ní chuirfeadh mé aon achasán i do leith. Is
iomaí laoch calma a cloíodh ag iarradh
ar ndún do díláithriú.”
</p>
<p>
Do shuigh an Scológ go cúthail, agus ní raibh
casnadh dar tharla dhó nar chraobhscaoil, do réir
na fiafraitheadh do cuireadh air.
</p>
<p>
“Agus anois,” ar sé, “ní bhfuil d'easbaidh orm acht
an claíomh solais, agus fios d'fháil cé ghoid an long
óir, agus cé mhairbh an tAthach Ó Dúda.”
</p>
<p>
“Measaim go bhfuil fios agat cheana féin,”
ar an duine uasal, “gur mise an Gaiscíoch
Óg. Siúd é thall an claíomh solais ag
crochadh air an bhalla, agus bronnaim ort é.
Tugann sé solas chomh lonrach sin uaidh go
bhfeicfeá aon ní timpeall air i ndorchadas
na hoíche chomh gléineach is d'fhéadfá i lar
an lae. Caithfead insint duit anois an
chuma air a bhfuaras an long óir, agus inar
leagadh an tAthach Ó Dúda le treiseacht mo
láimhe. Níl duine ag éisteacht linn acht mo
bhean, neach do chíonn tú ina suí cois na
tine, agus bréagnaíodh sí mé más dóigh
leithe nach bhfuilim ag insint na firinne
dhuit.
</p>
<p>
"An tráth bhíosa i mo shlataire de
bhuachaill óg, do ghlacas dúil daoine agus
dúthaigh coigríocha a dh'fheicsint chum breis
eolais a dh' fháil ar na slighthe mhaireachtain
bhí acu. Air iméacht dom cé sheolfaidh go
modhmharach mé acht don nGréig, agus do
chuireas aithne air Rí na Gréige, noch ag a
raibh iníon narbh fhurasta a cosúlacht
a dh'fáil le deiseacht.
</p>
<p>
“Ba ghearr do lonnaíos ann nó gur pósadh sinn,
le toil a hathar agus a máthar; acht ní bhfúil
áit fá luí na néal dob' fhearr liomsa bheith
i mo chónaí 'na i nÉirinn mo ionad dúchais,
agus do shireas uirthi teacht liom ón Ghréig.
Do dhiúltaigh sí do m'impí, ag rá nach raibh aon
bheann aice orm, agus nach gcuirfeadh sí suim i
m'achainí go dtiocfadh sé air a mithidibh féin;
óir bhí sí óg díchéilleach, agus níor thug toradh
air mo chaint, mar nach raibh an ansacht cheart
ina croí aici dhomsa. Chomhairligh a tuismitheoirí
í dul liom, agus chum í do bhréagadh thug a hathair
mar thabhartas di slaitín draíochta bhí ina sheilbh
ó aimsir i gcian.
</p>
<p>
“Acht níor aontaigh sí leis seo a dhéanamh nó go
bhfuair sí cead uaim mé bhreith chum cónaithe don
Domhan tsoir air dtúis. Thar éis teacht anseo
dhúinn, do chiap sí an croí agam lena baosradh,
agus mar gur eitíos í aon lá amháin a hantoil féin
do thabhairt di, do bhuail sí mé leis an tslaitín
draíochta, agus d'athraigh mé go cruth capaill.
</p>
<p>
“Air a shon sin níor chailleas mo chiall, óir d'fhan
mo mheabhair air mo chumas, agus d'fhéadfainn
urchóid mhór a dhéanamh di, acht do mhachnaíos go
mb'fearr dom staonadh ón olc, ar eagla go mbeadh aithreachas
orm ina dhiaidh sin.  Anois agus arís do bhuailfinn
speach ar gach n-aon do rachadh am' thiomáint,
agus do theilgfinn fá mo chosaibh iad. Air uairibh eile
do stolfainn agus do réabfainn le m'fhiaclaibh cé b'é
thiocfadh i mo ghoire. An tráth do chuaigh an scéal seo
amach orm bhí saol díomhaoin agam, ach ní mar
mhaithe liom é.
</p>
<p>
“Níor shásaigh seo toil ainshrianta
mo mhná, agus do tháinig sí lá chugam mar a
bhíos go sacránta do mo ghrianadh féin cois
crainn.
</p>
<p>
“‘Ní raibh aon gnó agat thú féin do
shocrú ansin,’ ar sí, agus do thug preab
san droim dom le bior. Níorbh fhéidir
liom an tarcaisne seo do ghabhail le n-ais
uaithi; agus le corp buille, mar gur chráigh
sí chomh mór sin mé, do bhuaileas le mo chois
í i gclár an éadain, agus do thit sí air an
dtalamh gan mian inti. Fuair seirbhíseach
í agus gan urlabhra aici.
</p>
<p>
“Tugadh abhaile agus i neart arís, acht níorbh
aon scéal áthais domhsa é sin, óir is é mo
thuairim nár stad sí de ló ná d'oíche acht ag
smaoineamh air an tslí is fearr d'fhéadfadh
sí mé bhascadh.
</p>
<p>
“Lá breá dá rabhas i m'aonar, le holc orm, do
bhuail sí mé le na slaitín draíochta, agus do
rinne mac tíre dhíom, agus do sháraigh sí na
madraí i mo dhiaidh. Thug luas mo chos mise
saor uatha i bhfad, ach fuaradar tosach orm,
agus do rugadh orm fá dheireadh. Bhíodar air tí
mé stracadh as a chéile gur tharla do Righ
na Gréige teacht suas linn.
</p>
<p>
“Níor aithnigh sé cérbh é mé, óir d'inis mo
bheansa dhó i bhfad roimhe sin gur imíos gan fios
mo thuairisc, agus nach feadar sí an rabhas beo.
D'umhalaíos dó chomh maith is d'fhéadas é.  Chonaic
sé samhlachais deor air mo ghrua agus do ghlac sé
trua dhom. Do shíl sé go raibh rud éigin greannmhar
i mo ghluaiseacht.
</p>
<p>
“Do leanas é abhaile, agus gach lá dár chuireamar
dínn do mhéadaigh ar gcion air a chéile. Do chur seo
fearg air mo mhnaoi; acht mar nach raibh sé in a
cumhacht mé mharbhadh, do rinne sí a dícheall
le toil a hathar a dh'fáil chum mé do dhíbirt
ar fán. Ba bheag an tairbhe bhí ann sin dí
mar níor thug sé toradh air a glór.
</p>
<p>
“Bhíodhsa i dtaithí a bheith go minic san
seomra in ar ghnách lenar leanbh codladh i gcliabhán.
Do shleamhnaigh sí isteach chugam lá, agus do chroith
fuil orm, agus do chuimil tuilleadh dhi don leanbh,
chum go dtuigfí as seo go raibh fonn ormsa an leanbh
do mharbhadh.  Thosaigh sí air lúirigh agus air
screadaigh gur chlos a hathair agus gach uile dhuine do
bhí san tigh í.
</p>
<p>
“Do ritheadar go léir a triall uirthi chum fios a dh'fháil
air fáth a buaireadh. Do ghearán sí go cruaidh mé,
agus do thug masla mór dom, ag deimhniú gurb í féin do
shaor an leanbh ón ghuasacht in a raibh sé i m'ghreamannaibhse.
D'iompaigheadar go léir orm, agus dhóbair go gcuirfí chum
báis mé; acht dúirt athair mo chéile, Rí na Gréige, go
m'fhearr mé a scaoileadh ar siúl uathu, agus go bhféadfainn
imeacht ar m'ábhar dom féin.
</p>
<p>
“Ba mhór an t-aibhleas agus anró do tharla domhsa
as seo, óir do ruaigeadh chum siúil mé fá thart agus
fá ocras, gan áit go luífinn agam; ach ní raibh aon dul
amú orm cad a bhí agam á dhéanamh.  Do chinntíos i
m'aigne féin go dtabharfainn m'aghaidh
cois na trá, féachaint an bhfaighinn iasc nó
conablach caite isteach leis an bhfarraige,
d'íosfainn go mbuainfeadh sé an t-ocras
díom. Níorbh fhada dhom ag gabhail le hais na
haillibh arda, agus na tonna bhí ag
bualadh go dian a gcoinne na gcarraigeacha
dá mbriseadh air gach taoibh díom, go bhfaca an long
ba bhreátha dár chonaic súil duine riamh, slí ghearr uaim,
agus í dá luascadh ar bhar an uisce.
</p>
<p>
“D'imíos fána déin ag súil le arán nó feoil a dh'fháil
ag snámh timpeall uirthi. Ar theacht in aice
léi, ba léir dom slat iascaire ag duine éigin ar
bord, agus é go dícheallach ag iascaireacht. D'iompaíos
go deireadh na loinge, mar a raibh an tslat ach ní
luaithe a bhíos faoi ná tháinig mo
chruth agus mo dheilbh nádúrtha féin orm arís.
</p>
<p>
“Ní thiocfadh liom le brí focal a chur i dtuigsint
duit duit méid na lúcháire do líon mo chroí, agus
do screadas go hard mé a tharraingt as an uisce. Do
síneadh téad chugam; do ghreamaíos é agus do stracadh
isteach ar bord na loinge mé.
</p>
<p>
“Ní raibh de dhaoinibh ann ach beirt buachaill óg
agus a n-athair; dob iad seo an t-Athach Ó Dúda
agus a chlann mac a bhí ag airdhéarcaíocht dóibh
féin.  Do mheasadar gur bithiúnach mise a tháinig
dá n-ionsaí, agus do chuireadar troid orm. Dob
éigean domsa comhraic a thabhairt dóibh ar mo
shon féin, ach do thit an t-Athach Ó Dúda le bua
mo nirt. Do chuireas a bheirt mhac abhaile dá
ndúthaí féin, agus níor chuala mé focal mar gheall
orthu ó shin.
</p>
<p>
“Ar cuartú na loinge dhom, fuair mé an claíomh solais,
agus ní scarfainn leis ar ór nó ar airgead, gídh
gur iomaí duine do chuir nimh a shúl ann agus do
mheas é a dh'fháil uaim; ach ní raibh aon duine ba
dhéine ina dhiaidh ná mo dheartháir, an Gruagach Ruadh,
agus ag súil le mé féin do choinneáil i síocháin, saor
ón lúbaire, is anseo do tháinig mé chum cónaithe.  Ach
caithfead filleadh ar mo scéal.
</p>
<p>
“Bhíos lán d'áthas i dtaobh a fheabhas a d'éirigh
an saol liom, agus chas mé thar n-ais chun tásc fírinneach
ar an éagóir a rinneadh orm a dh'aithris d'athair
mo chéile. Ní túisce a tháinig mé os a chomhair ná a
d'aithin sé mé; agus do chaith mo bhean í féin ar a
dá glúinibh, agus d'iarr mo mhaithiúnas.
</p>
<p>
“Do ghlacas trua di ar chlos an aithreachais a d'admhaigh
sí, agus an gheallúint a thug sí nach ndéanfadh sí a
leithéid go deo arís; agus ar eagla go bhfaigheadh sí
milleán, ná go dtiocfaidh aon mhí-ádh uirthi, dúirt mé
go rabhas toilteanach le gabháil léi arís, dá gceapfadh
sí suaimhneas. Ó shin i leith, níl bean san domhan is
fearr ná í. Maithim mar a gcéanna don Ghruagach Ruadh
cibé díobháil do rinne sé dhom.  Tá fios agat anois cé
ghoid an long óir, agus cé mharbh an t-Athach Ó Dúda,
agus bíodh an claíomh solais agat; beir leat é agus mo
bheannachtsa lena chois.”
</p>
<p>
D'fhág an Scológ slán ag an nGaiscíoch óg; agus thar
éis scaitheamh aimsire a chaitheamh i bhfochair athair
agus máthair a chéile, d'iompaigh sé a aghaidh ar an
mbaile. Seachtain roimhe sin, do bhuail aicíd an
Gruagach Ruadh, agus fuair sé bás; ba thaitneamhach an
scéal é sin don Scológ, óir ní raibh duine beo chum seilbhe
a chlaímh solais a bhaint de, ná buairt a chur air
go bráth arís.
</p>
<p>
Bhí a bhean ag súil leis in aghaidh an lae, agus ar
radharc a dh'fháil air, do rith sí chuige.
</p>
<p>
“Dia do bheatha,” ar sí, agus le méid a gairdeachais
shíl sé go múchfadh sí le pógaibh é, go mbáithfeadh sí
le deoraibh é, agus go dtriomódh sí é le brataibh glana
síoda agus sróil.
</p>
<p>
Do mhaireadar go séanmhar ar feadh na coda eile dá
saoil, agus gurb é ár ndála go léir é.
</p>
<p> Críoch.
</p>
<p> Pádraig Ó Briain


</div>
<p>
	<p>
	<button onclick="goBack()">Siar</button>
	</p>
	<script>
	function goBack() {
	 window.history.back();
	}
	</script>
<ul>
  <li><a  href="scolog-1.html">Scológ 1 Cuid 1</a></li>
  <li><a  href="scolog-3.pdf">Bunleagan </a></li>
</ul>
<table>
	<tr><td ><img src="home.png"></img></td><td><a href="../index.html">Baile</a></td></tr>
</table>
</body>
</html>
